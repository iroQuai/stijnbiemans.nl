---
title: "Honden poepen in lijn met aardmagnetisch veld"
date: "2016-12-31"
categories: 
  - "opmerkelijk"
tags: 
  - "aardmagnetisch-veld"
  - "dieren"
  - "honden"
  - "onderzoek"
  - "poep"
coverImage: "Ontstoken-oog-bij-een-hond-wat-nu-e1491636695659.jpg"
---

In de categorie "Opmerkelijk" op nu.nl stond weer eens een fascinerend bericht:

> #### Honden poepen in lijn met aardmagnetisch veld
> 
> Honden oriënteren zich tijdens het poepen en plassen op het magnetisch veld van de aarde, zo hebben wetenschappers ontdekt. Als honden zich ontlasten, stellen ze zich opvallend vaak op langs de noord-zuidas van het aardmagnetisch veld. Wanneer het magnetisme van de aarde wordt verstoord, bijvoorbeeld door een zonnestorm, breken de dieren met dat gedrag.

Fascinerend natuurlijk dat honden blijkbaar gevoelig zijn voor het aardmagnetisch veld. Maar véle malen fascinerender vind ik het feit dat hier blijkbaar onderzoek naar gedaan wordt! Op welk moment in je academische carrière denk je "Ik ga eens uitgebreid onderzoeken in welke richting honden zitten tijdens het poepen".

Zo'n onderzoek moet natuurlijk uitgevoerd worden. Verderop in het artikel wordt beschreven hoe dat dan zo ongeveer gaat:

> De wetenschappers observeerden bij hun onderzoek zeventig honden van verschillende rassen, terwijl de dieren hun behoefte deden.
> 
> In totaal zagen ze 1.893 keer een hond poepen en observeerden ze 5.500 maal een urinerende viervoeter. De onderzoekers noteerden steeds de positie van het dier ten opzichte van het aardmagnetisch veld.

Stel je voor dat jij die onderzoeker bent! Wat vertel je je vrouw als je 's avonds thuis komt en ze zegt "_Hoe was het op je werk schat? Nog wat meegemaakt?"._

Het artikel legt nog wat uit over het belang van deze nieuwe kennis, en sluit vervolgens prachtig af met:

> Waarom de viervoeters zich laten leiden door magnetisme bij het doen van hun behoefte, is vooralsnog een raadsel.

Laten we hopen op vervolgonderzoek!

p.s. [Het originele artikel is hier te vinden](http://www.nu.nl/wetenschap/3667245/honden-poepen-in-lijn-met-aardmagnetisch-veld.html)
